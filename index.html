<html>
  <title>under constraction web page</title>

  <h1>Ακαδημία Εμπορικού Ναυτικού Σύρου</h1>

  <p>
    Σας καλωσορίζουμε στην ιστοσελίδα της Ακαδημίας Εμπορικού Ναυτικού Σύρου /
    Σχολής Πλοιάρχων με την ελπίδα ότι θα σας προσφέρουμε σαφείς πληροφορίες για
    τη Σχολή μας, καθώς επίσης τις δραστηριότητες και το πρόγραμμα σπουδών της.
  </p>

  <h4 style="font-family: sans-serif; text-align: center">
    «Έχουμε γη και πατρίδα, όταν έχουμε πλοία και θάλασσα»,
  </h4>

  <p>
    έλεγε ο Ηρόδοτος από τα αρχαία χρόνια, δίνοντας από τότε ένα μέρος του
    ορισμού της ελληνικότητας και της Ελλάδας, τη Ναυτοσύνη. Η Εμπορική Ναυτιλία
    υπήρξε από τις απαρχές του σύγχρονου ελληνικού κράτους ένα από τα βασικά
    συστατικά για την επιβίωση και πρόοδό του.
  </p>

  <p>
    Το σύστημα της Ναυτικής Eκπαίδευσης αποτελεί βασικό παράγοντα για την
    ανάπτυξη της Ελληνικής Οικονομίας, μιας και το ναυτικό επάγγελμα είναι το
    κατ΄ εξοχήν εξωστρεφές και συμβάλλει πολλαπλασιαστικά σ΄ αυτήν.
  </p>

  <p>
    Η Ακαδημία Εμπορικού Ναυτικού Σύρου ιδρύθηκε πριν από σχεδόν έξι δεκαετίες
    ως Δημόσια Σχολή Πλοιάρχων Εμπορικού Ναυτικού με την αριθμ.
    10477/268/04-02-1961 απόφαση του Υπουργείου Εμπορικής Ναυτιλίας / Ν.Ε.Ε 2ο
    επί υπουργίας Γ. ΑΝΔΡΙΑΝΟΠΟΥΛΟΥ και έκτοτε στεγάζεται στο ιστορικό κτίριο
    που φιλοξενούσε από τον προπερασμένο αιώνα την Αγγλική Τηλεγραφική Εταιρεία
    το οποίο ανήκε στην διάδοχη εταιρεία CABLE AND WIRELESS LIMITED, της
    περίφημης Ανατολικής Τηλεγραφικής Εταιρείας – THE EASTERN TELEGRAPH COMPANY
    LIMITED με έδρα το Λονδίνο.
  </p>

  <p>
    Ίσως η σημειολογία της θέσης του κτιρίου όπου στεγάζεται η ΑΕΝ/Σύρου να μην
    είναι τυχαία. Το νεοκλασικό διώροφο κτίριο, με μεγάλη ιστορική και
    αρχιτεκτονική αξία, βρίσκεται στο άκρο του λιμανιού της Ερμούπολης, στη θέση
    «Κύματα», με θέα την Τήνο, τη Μύκονο και το βαθύ μπλε του Αιγαίου.
  </p>

  <p>
    Με αφετηρία λειτουργίας το έτος 1962
    <a href="history.html">(ιστορική αναδρομή)</a>, στα 59 χρόνια που
    μεσολάβησαν έως σήμερα, η ΑΕΝ/Σύρου πρωτοστατεί μέσω των 1.890 και πλέον
    αποφοίτων της στις θάλασσες όλων των ηπείρων. Είναι κοινό μυστικό μεταξύ των
    ναυτικών ότι το πτυχίο της ΑΕΝ/Σύρου αποτελεί από μόνο του ένα ισχυρό προσόν
    των αποφοίτων και τους εξασφαλίζει το σεβασμό και την εκτίμηση για τις
    γνώσεις που έχουν λάβει ήδη στα πρώτα χρόνια της ναυτοσύνης τους.
  </p>

  <p>
    Στη διάρκεια αυτής της 59χρονης ιστορίας, οι δόκιμοι πλοίαρχοι Ε.Ν.
    ξανοίχτηκαν σε άγνωστες θάλασσες και νέους ορίζοντες, μεταφέροντας, μαζί με
    τα εμπορεύματα, την ελληνική σκέψη, τον Ελληνικό πολιτισμό, την ίδια την
    Ελλάδα στα πέρατα του κόσμου.
  </p>

  <p>
    Είναι γνωστό ότι η νήσος Σύρος - και μέσω αυτής οι Κυκλάδες - έχουν μια
    μακρά ναυτική παράδοση. Η παρουσία της Σχολής ενισχύει τη ναυτοσύνη στους
    παραδοσιακούς ναυτότοπους των Κυκλάδων και όλου του κεντρικού & νότιου
    Αιγαίου, αναβιώνοντας σε σημαντικό βαθμό τον ιστορικό ρόλο της Ερμούπολης
    στην ανάπτυξη της ναυτιλίας των Ελλήνων.
  </p>

  <p>
    Οι σπουδαστές της ΑΕΝ/Σύρου αποτελούν ζωντανό κύτταρο της τοπικής κοινωνίας,
    με δραστήριο ρόλο σε πλήθος εκπαιδευτικών, κοινωνικών και θρησκευτικών
    εκδηλώσεων. Η συμμετοχή τους στις εορταστικές εκδηλώσεις των εθνικών
    επετείων αλλά και των τοπικών εορτών (όπως του εορτασμού του Αγίου Νικολάου,
    προστάτη των ναυτικών και πολιούχου της Ερμούπολης) έχει καθιερωθεί και
    αναμένεται κάθε φορά με υπερηφάνεια από τη Συριανή κοινωνία. H Σχολή τα
    τελευταία χρόνια έχει παρουσιάσει βήματα προόδου, τόσο ως προς το πρόγραμμα
    σπουδών που ανανεώνεται ακολουθώντας τις τροποποιήσεις της Διεθνούς Σύμβασης
    S.T.C.W (Manila amendments 2010), όσο και ως προς την αναβάθμιση της
    ποιότητας των σπουδών μέσω της εξασφάλισης χορηγιών, της ανακαίνισης του
    κτιρίου και του εξοπλισμού των εργαστηρίων και προσομοιωτών, κ.α.
  </p>

  <p>
    Παράλληλα, η Σχολή δεν παραλείπει να δείχνει το κοινωνικό της πρόσωπο, καθώς
    οι σπουδαστές της, μέσω του Συλλόγου τους, παρέχουν τη ζωογόνο βοήθειά τους
    στο Γενικό Νοσοκομείο Σύρου και στο Σύλλογο Αιμοδοσίας Σύρου με μεγάλη
    προθυμία και αίσθηση καθήκοντος.
  </p>

  <p>
    Η ΑΕΝ/Σύρου, σήμερα, έχει καταταγεί στις πρώτες θέσεις των Δημοσίων Σχολών
    Ναυτικής Εκπαίδευσης με κριτήριο την παραγωγικότητα και την αποδοτικότητά
    της, σύμφωνα με έρευνα που διενεργήθηκε το 2012 από το Οικονομικό
    Πανεπιστήμιο Αθηνών, σε συνεργασία με το Ίδρυμα Ευγενίδου.
  </p>

  <footer style="font-family: Roboto; text-align:right">
    page under construction - last updated: 01/01/2022
    today:
    <script>
      document.write(new Date().toLocaleDateString());
    </script>
  </footer>
</html>
